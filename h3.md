# Cyber Security Nordic 2025

## Cyberwatch Finland

Cyber Security Nordic messuilla pysähdyin Cyberwatch Finlandin ständille. Yrityksestä tuli heti ammattimainen vaikutelma.
Keskustelussa ei menty teknisiin yksityiskohtiin, heidän näkökulmansa kyberturvallisuuteen liittyi strategiseseen johtamiseen,
tilannetietoisuuteen ja miten turvallisuus tulisi nähdä osana koko organisaation toimintaa. Ei vain IT-osaston vastuuna.
Cyberwatch Finland on suomalainen asiantuntijayritys, joka keskittyy nimenomaan strategiseen kyberturvallisuuteen ja tilannekuvaan. He auttavat organisaatioita hahmottamaan
mitä kyberympäristössä tapahtuu ja miten se voi vaikuttaa omaan toimintaan. Käytännössä he siis rakentavat kokonaiskuvaa uhkista, riskeistä ja toimintaympäristön muutoksista, jotta johto
pystyy tekemään tietoon perustuvia päätöksiä. Tämän lisäksi he tarjoavat erilaisia koulutuksia ja harjoituksia, joissa organisaatiot voivat testata omaa valmiuttaan toimia kyberuhkatilanteissa.
Yksi heidän vahvuuksistaan on oma Cyberwatch Platform alusta, joka kokoaa ja analysoi dataa eri lähteistä ja muodostaa reaaliaikaisen tilannekuvan. Tätä kautta organisaatio voi seurata omaan
toimintaansa liittyviä uhkia ja reagoida ajoissa. Messuilla keskustelussa korostui ajatus siitä, että kyberturvallisuuden johtaminen on pitkälti prosessi, ei yksittäinen projekti – se vaatii
jatkuvaa tiedon seuraamista ja ymmärrystä siitä, miten turvallisuusriskit linkittyvät liiketoiminnan tavoitteisiin.
Minusta oli kiinnostavaa, että Cyberwatch Finland lähestyy kyberturvaa paljon laajemmin kuin pelkkänä teknisenä ongelmana. He puhuvat johtamisesta, vastuista ja yhteistyöstä, mikä sopii hyvin
suomalaiseen toimintaympäristöön, jossa organisaatioiden koko ja resurssit vaihtelevat paljon. Heidän lähestymistapansa on myös hyvin käytännönläheinen: he auttavat rakentamaan toimivia malleja ja
kehittävät valmiuksia, ei vain raportoi puutteita.
Yrityksen asiakkaita on sekä yksityiseltä että julkiselta sektorilta, ja he tekevät yhteistyötä myös kansainvälisesti. Se kertoo, että heillä on vahva osaaminen ja uskottavuutta laajemmassakin mittakaavassa.
Messukeskustelusta jäi tunne, että he oikeasti haluavat kehittää suomalaista kyberturvallisuutta ja nostaa sen tasoa kokonaisuutena, ei vain myydä palvelua.
Kokonaisuutena Cyberwatch Finlandista jäi todella positiivinen vaikutelma. He onnistuvat yhdistämään strategisen ajattelun, konkreettiset työkalut ja inhimillisen näkökulman samaan pakettiin. Minulle tämä
vahvisti ajatusta siitä, että kyberturvallisuutta ei voi hoitaa pelkkinä teknisinä toimenpiteinä – se täytyy sitoa osaksi yrityksen johtamista ja päätöksentekoa. Juuri siinä Cyberwatch Finland tuntuu olevan omimmillaan.

## YesWeHack

Cyber Security Nordic -messuilla pääsin juttelemaan myös YesWeHackin tiimin kanssa. Yritys jäi mieleen aika vahvasti, koska heidän toimintamallinsa on erilainen kuin monilla muilla alan toimijoilla. He eivät
tarjoa perinteistä tietoturvakonsultointia tai auditointia, vaan heidän koko ideansa perustuu bug bounty -ajatteluun – eli siihen, että eettiset hakkerit etsivät haavoittuvuuksia yritysten järjestelmistä palkkiota
vastaan.
YesWeHack on eurooppalainen yritys, joka on perustettu nimenomaan eettisten hakkereiden yhteisön ympärille. Heidän alustansa yhdistää organisaatiot ja laajan joukon tietoturvatutkijoita eri puolilta maailmaa. Kun 
yritys avaa ohjelman alustalle, se voi päättää itse, onko ohjelma julkinen vai rajattu vain tietyille tutkijoille. Ideana on, että löydetyistä haavoittuvuuksista maksetaan palkkio sen mukaan, kuinka vakava ja merkittävä
löydös on.
Käytännössä tämä toimii niin, että YesWeHack tarjoaa turvallisen alustan, jossa tutkijat voivat raportoida löydöksensä ja yritykset voivat hallita niitä keskitetysti. Heillä on myös oma triage-tiimi, joka arvioi
raporttien laatua ja vakavuutta, jotta asiakkaan ei tarvitse käsitellä satoja ilmoituksia itse. Lisäksi he auttavat yrityksiä rakentamaan niin sanotun “responsible disclosure policy” -prosessin, jonka kautta kuka
tahansa voi turvallisesti ilmoittaa havaitsemistaan haavoittuvuuksista.
Messukeskustelussa jäi erityisesti mieleen se, miten paljon he korostivat eettisyyttä ja vastuullisuutta. Heidän näkökulmastaan bug bounty ei ole pelkkä kilpailu, vaan tapa rakentaa luottamusta yritysten ja
hakkeriyhteisön välille. He puhuivat paljon siitä, miten tärkeää on, että organisaatiot avaavat kanavia ulkopuolisille tutkijoille sen sijaan, että sulkevat silmänsä ongelmilta.
Minusta oli kiinnostavaa huomata, miten realistisesti YesWeHackin edustajat suhtautuivat bug bounty -ohjelmiin. He eivät esittäneet sitä ihmelääkkeenä, vaan korostivat, että sen rinnalla pitää silti olla
perinteinen tietoturvatestaus ja oma sisäinen hallinta kunnossa. Bug bounty sopii parhaiten jatkuvaan testaukseen ja täydentämään olemassa olevia käytäntöjä.
Yrityksen toimintamalli tuntuu myös aika kustannustehokkaalta, koska maksu perustuu löydettyihin virheisiin eikä pelkkään testausaikaan. Tämä tekee siitä houkuttelevan vaihtoehdon monille yrityksille, jotka
haluavat lisätä näkyvyyttä ja turvallisuutta ilman suurta jatkuvaa kulua.
YesWeHackista jäi messujen jälkeen positiivinen vaikutelma. Heidän tapansa puhua avoimesti ja toisaalta hyvin käytännönläheisesti, teki vaikutuksen. He selvästi tietävät, mitä tekevät, ja
heillä on vahva yhteisöllinen perusta, joka tuo tekemiseen uskottavuutta.
